ID Fail : A00000-Domain-Sejarah
Tajuk : Sarjana Nantah dan Peranannya dalam Pengembangan Bahasa dan Sastera Melayu
Penulis : CHONG FAH HING
Tarikh : 2003
Bidang : Sejarah dan Ketamadunan 
Subbidang : Manuskrip & Warisan Tulis
Sumber : Jurnal Antarabangsa Alam dan Tamadun Melayu (JATMA)
Tahap : Akademik
Bahasa : Melayu baku
Laras : Rasmi 
Panjang (kata) : 3615
Sensitif? : Tidak
Format : .txt  
Kaedah Perolehan : Manual    
Hak Guna : Terhad
Rujukan:Chong Fah Hing. (2003). Sarjana Nantah dan peranannya dalam pengembangan bahasa dan sastera Melayu. Sari, 21, 151â€“170.

Sari 21 (2003) 151 - 170

Dokumentasi/ Documentation

Sarjana Nantah dan Peranannya dalam Pengembangan Bahasa dan Sastera Melayu

CHONG FAH HING


ABSTRAK

Penubuhan Universiti Nanyang (Nantah) dilihat lebih bersifat destruktif daripada konstruktif oleh pemerintah kolonial dan pihak lain yang tertentu, berikutan penubuhannya pada ketika politik di Singapura dan Tanah Melayu bergelora dengan isu pembinaan identiti kebangsaan. Tetapi, senario itu telah mencetuskan semangat mahasiswa Nantah untuk mempelajari bahasa dan sastera Melayu dengan gigih dan konsisten sehingga berjaya melahirkan beberapa orang sarjana, peneliti dan pengamal bahasa Melayu yang disegani masa kini. Namun, sumbangan dan peranan mereka jarang diketengahkan secara tegas dalam wacana ilmiah pengajian Alam Melayu, apatah lagi penobatan dengan sewajarnya. Rencana ini cuba mendokumentasi ke- sarjanaan dua orang tokoh lepasan Nantah dalam membentuk fahaman dan tanggapan masyarakat Cina secara umum terhadap bahasa dan sastera Melayu, selain melihat ciri-ciri yang boleh dirumuskan daripada bentuk dan proses penglibatan mereka.

Kata kunci: Tan Lark Sye, ASAS 50, Keris Mas, Usman Awang, Mimbar Universiti

ABSTRACT

The establishment of Nanyang University (Nantah) was seen to be more de- structive than constructive in the eyes of colonial masters and others, because the timing coincided with the political whirlwind surrounding the develop- ment of national identity in Singapore and Malaysia. That scenario interest- ingly aroused a keen interest among the students of Nantah in learning Malay language and literature. As a result, several respectful scholars and research- ers in these two fields appeared. Nevertheless, their contributions and roles have seldom been publicized in the academic discourse on Malay world stud- ies until now. This article attempts not only to review the scholarship of two prominent figures from Nantah in moulding the understanding and opinion of the Chinese community about Malay language and literature, but also to summarize the characteristics they shared in their involvement.
Kata kunci: Tan Lark Sye, ASAS 50, Keris Mas, Usman Awang, Mimbar Universiti


LATAR BELAKANG PENUBUHAN UNIVERSITI NANYANG

Penubuhan Universiti Nanyang, yang lebih dikenali dengan singkatannya Nantah, adalah peristiwa sejarah yang signifikan dalam perkembangan pendidikan Cina dan politik kebangsaan di Nusantara secara umumnya dan Tanah Melayu secara khusus. Gagasan penubuhan universiti oleh kaum Cina itu telah pertama kali dikemukakan Tan Lark Sye @ Tan Lak Sai pada 16 Januari 1953 dalam Mesyuarat Ahli Jawatankuasa Persatuan Hokkien yang ke-10 di Singapura. Beliau adalah usahawan industri getah yang berjaya dan disegani komuniti Cina di Malaya ketika itu. Gagasan itu adalah untuk 'menyelamatkan' pendidikan dan kebudayaan kaum Cina yang semakin terhakis dalam gelora pendidikan Inggeris pasca Perang Dunia Kedua, selain untuk membuka jalan baru untuk pelajar lepasan sekolah menengah Cina untuk melanjutkan pelajaran mereka setelah peluang untuk berbuat demikian ke China tertutup setelah regim komunis berkuasa di China pada tahun 1949. Gagasan itu mendapat respon spontan dan sokongan padu daripada pelbagai lapisan masyarakat Cina, kempen mengutip derma untuk pembinaan institusi pendidikan itu telah juga mendapat sambutan yang hangat, termasuk daripada golongan bawahan, seperti pemandu teksi, penarik beca, penjaja dan buruh kasar. Pada tahun 1955, Nantah didaftarkan di bawah Akta Syarikat dengan nama Nanyang University Limited Company, di tengah-tengah pergolakan politik kebangsaan yang rancak antara tahun 1947 hingga 1957. Pendek kata, penubuhan Nantah adalah berlatarbelakangkan persekitaran sosial dan sejarah yang bergelegak dengan nafas dan bau politik nasionalistik sifatnya. Ini sebanyak sedikit telah juga mewarnakan perkembangan institusi tersebut.

BAHASA MELAYU: DARI PEMBELAJARAN KE PENGAJIAN

Berbicara tentang pembelajaran bahasa Melayu di kalangan masyarakat Tionghua di zaman kemerdekaan Persekutuan Tanah Melayu, dengan sendirinya kita akan teringatkan Singapura. Ia bukan sahaja sebagai pusat perdagangan, politik dan pentadbiran kuasa penjajah Inggeris, tetapi juga pusat kebudayaan pelbagai kaum kedua-dua buah negara yang berjiran itu. Selain itu, Undang-Undang Darurat 1948 yang diisytiharkan ketika itu hanya meliputi Semenanjung Tanah Melayu. Akibatnya, sebahagian besar aktivis dan budayawan Melayu telah berpindah ke Singapura untuk meneruskan perjuangan mereka di pulau itu sehingga tertubuhnya Angkatan Sasterawan 50 (ASAS 50). Antara mereka itu ialah Usman Awang dan Keris Mas (Ismail Hussein 1965). Sementara itu, pembelajaran bahasa Melayu di kalangan masyarakat Cina bermula dan juga tertumpu di kampus Nantah. Ini bermula dengan mengadakan kelas bahasa Melayu yang dikendalikan Panitia Persiapan Persatuan Mahasiswa, sebelum pihak Nantah menjadikannya mata kuliah rasmi dalam kurikulum universiti. Semangat itu semakin membara ketika Persatuan Mahasiswa mula mengorak langkah menerbitkan Mimbar Universiti, terbitan tak berkala untuk menyiarkan warta kampus, karya terjemahan sastera Mahua, karya kreatif, ulasan karya sastera Melayu, makalah seni budaya serta rencana tentang masalah mengembangkan dan memantapkan bahasa Melayu. Usaha terakhir ini jelas terpapar dalam rencana Ma Chin (Disember 1958: 7) yang berjudul Pengajaran Melayu di Singapura, yang juga turut mencerminkan komitmen mahasiswa Nantah terhadap bahasa Melayu, lebih-lebih lagi peranan mereka sebagai anak zaman kemerdekaan. Penulis itu telah juga mencadangkan ditubuhkan sebuah Universiti Melayu untuk mendokong perkembangan bahasa Melayu. Inti pati cadangan itu boleh dibaca daripada petikan ini:
Memang sebutan Universiti Melayu ini belum dikenal umum, sebab belum pernah ada, tetapi hal itu menjadikannya sangat berharga kepada kita untuk kita bahath. Apakah bahasa Melayu akan mungkin diperkembang sehingga sanggup memainkan peranan penting dalam suatu usaha untuk membentuk sejenis kebudayaan baru dalam tanah ayer kita? Soal itu adalah bergantung dari taraf dan kemajuan bahasa Melayu sendiri. Kerana tugas meninggikan taraf bahasa Melayu takkan dapat dipenuhi oleh sekolah rendah atau sekolah menengah Melayu, maka berdirinya sekolah tinggi Melayu menjadi suatu kebutuhan yang tak boleh diabaikan.
    Secara umum, pembelajaran dan pengajian bahasa Melayu boleh ditinjau berdasarkan tiga peringkat perkembangan seperti yang disebut di bawah ini:

1. Era Pra Mata Kuliah Rasmi (Mac 1956-Februari 1958)
2. Era Jabatan Bahasa Moden dan Kesusasteraan (Mac 1958-1967)
3. Era Jabatan Pengajian Melayu (1968-1981)

    Pada mula-mulanya, mahasiswa Nantah telah mengadakan kelas bahasa Melayu waktu malam atas nama Panitia Persiapan Persatuan Mahasiswa (PPPM) sebagai langkah menyahut tuntutan zaman. Pengajaran itu memberi penekanan kepada kemahiran bahasa, penguasaan pertuturan, pembacaan dan penulisan yang asas. Tenaga pengajar terdiri daripada mahasiswa yang berminat dan ber- pengetahuan. Antaranya ialah Yang Quee Yee, Lim Huan Boon dan Goh Choo Keng. Yang Quee Yee dan Goh Choo Keng adalah pununtut Jurusan Ekonomi, manakala Lim Huan Boon dari Fakulti Sains Jurusan Kimia, Nantah. Lim dilantik menjadi pembantu pensyarah bagi pengajian bahasa Melayu di Jabatan Bahasa Moden Nantah pada tahun 1960, manakala Yang Quee Yee pula dilantik sebagai pensyarah antara tahun 1962 - 1964 dengan diikuti Liaw Yock Fang pada tahun 1966. Selepas bahasa Melayu diterap menjadi kurikulum universiti, walaupun cuma sebagai mata kuliah pilihan mulai Mac 1958, En. Muhammad Rashid Manan, dan kemudian pada bulan Oktober, Li Chuan-shou @ Li Chuan Siu diundang sebagai pensyarah bahasa Melayu. Beberapa orang lagi pensyarah sambilan juga diundang untuk menampung penambahan pelajar kursus bahasa Melayu. Antaranya ialah Masuri S.N. dan Cikgu Ehsan bin Haji Ali. Sambutan dari mahasiswa ketika itu telah dilaporkan Li Chuan-shou (Mimbar Universiti
Disember 1958: 2):
Sampai kini jumlah mahasiswa dan mahasiswi yang mengikuti kuliah Bahasa Melayu lebih kurang ada 300 (tiga ratus) orang banyaknya, jadi kira-kira ada 23 1/2 % dari jumlah seluruh mahasiswa dan mahasiswi Nanyang University. Jumlah yang agak banyak itu mula-mula dibagi menjadi 6 kelas, sehingga tiap-tiap kelas ada 50 mahasiswa dan mahasiswi. Tiap-tiap kelas diberi pelajaran dua jam seminggu.
    Bilangan mahasiswa terus meningkat sehingga mencecah 800 orang pada tahun 1959, sebanyak 46% daripada keseluruhan mahasiswa yang berjumlah 1726 orang. Yang menarik ialah keghairahan pelajar Nantah mempelajari bahasa Melayu adalah atas inisiatif mereka sendiri.
    Mulai Mac 1958, bahasa Melayu telah ditawarkan sebagai kursus dalam kurikulum Jabatan Bahasa Moden dan Kesusasteraan, yang juga mengajar bahasa Perancis, Jerman, Jepun dan Inggeris. Lebih banyak tenaga pengajar tetap telah diambil. Walaupun kursus itu bersifat kursus kemahiran asas, namun ia sudah lebih terancang. Perubahan itu menunjukkan akurnya mahasiswa dan pihak pengurusan Nantah tentang kedudukan bahasa Melayu sebagai lambang perpaduan, selain lingua franca yang harus dipupuk dan didukung.
    Pada tahun 1965, Wang Gungwu dan enam orang ahli jawatankuasanya telah mengemukakan Report of the Nanyang University Curriculum Review Committee (CRC) yang telah membawa perubahan besar ke atas kedudukan bahasa Melayu di Nantah. Bab 6 laporan itu Recommendations on College of Arts mencadangkan ditubuhkan Jabatan Pengajian Melayu "to provide students who have a good knowledge of Malay with the basic training for research in the language, literature and culture of the Malay peoples" (Li Yelin eds 2002: 337). Ahli jawatankuasa itu turut memanjangkan harapan agar "every effort should be made to attract staff and students of all communities to make the Department the most important cultural bridge both within and outside of the University (Li Yelin 2002: 337). Walaupun cadangan itu diterima dengan baik, tetapi beberapa persatuan di Nantah mempertikaikan kenyataan CRC kerana "the National Language is not given enough emphasis" memandangkan ia diletak di bawah Jabatan Bahasa Moden dan Kesusasteraan (Li Yelin 2002: 337). Kritikan yang representatif telah dikemukakan sepuluh persatuan mahasiswa Nantah yang bertarikh 26 Oktober 1965 dalam memorandum (Li Yelin 2002: 337) yang antaranya berbunyi:
Laporan CRC berlaku kurang adil kerana tidak mencatatkan semangat dan keghairahan pembelajaran bahasa kebangsaan di kampus Nantah pada ketika itu, juga tidak menyatakan walau sepatahpun tentang perkembangan bahasa kebangsaan di Nantah sejak beberapa tahun kebelakangan. Lebih-lebih lagi tidak membandingkan sikap dan semangat mahasiswa Nantah dengan mahasiswa Universiti Singapura dalam soal pembelajaran bahasa kebangsaan.
    Sejak tahun 1956 sehingga Jabatan Pengajian Melayu ditubuhkan pada tahun 1968, beberapa orang individu telah memainkan peranan penting dalam mengembangkan bahasa dan persuratan Melayu serta menjalankan aktiviti untuk menginteraksikan budaya Tionghua-Melayu. Antaranya ialah Yang Quee Yee, Liaw Yock Fang, Lim Huan Boon, Liauw Kian Djoe, Tan Ta Sen dan Chong Yock Sin.
    Perhatian dokumentasi ini ditumpukan kepada peranan dan kesarjanaan dua orang tokoh, Liaw Yock Fang dan Yang Quee Yee kerana konsistensi, ke- berhasilan serta ciri-ciri tipikal mereka dapat mewakili rakan-rakan yang lain. Liaw Yock Fang mewakili siswazah Nantah yang menyelongkari sanubari dan jiwa Melayu dengan mengkaji sastera Melayu klasik dan bahasa Melayu. Sementara itu, Yang Quee Yee pula mewakili siswazah Nantah yang terus-menerus berusaha mewujudkan interaksi budaya Tionghua-Melayu melalui usaha perkamusan Melayu-Cina, penterjemahan dan pengajaran. Walaupun mereka berdua ini berbeza dari segi kecenderungan dan kesarjanaan, namun sasaran mereka adalah lebih kurang sama.

LIAW YOCK FANG: PENYELONGKAR SANUBARI DAN AKAL BUDI MELAYU

Lahir di Singapura pada 14 September 1936, Liaw menerima pendidikan awal di Sekolah Rendah Kwang Hwa, Dungun, Terengganu, pada akhir tahun 1940-an. Setelah tamat sekolah rendah pada tahun 1952, beliau menyambung persekolahannya di Chinese High School, Singapura. Pada tahun 1957, beliau mengikuti pengajian bahasa Inggeris di Jabatan Bahasa Moden dan Kesusas- teraan, Nantah. Beliau tidak sempat menamatkan pengajiannya di Nantah kerana pada tahun 1960 beliau ditawarkan biasiswa bagi melanjutkan pengajian dalam bidang bahasa dan sastera di Universitas Indonesia dan berjaya memperoleh ijazah Sarjana Sastera pada tahun 1965. Pada tahun 1971, beliau meneruskan pengajiannya ke Universiti Leiden, dan mendapat gelar Doktorandus pada tahun 1972 dan memperoleh gelar Doktor Falsafah pada tahun 1976 dari universiti yang sama. Beliau berkhidmat sebagai pensyarah bahasa Melayu di Nantah antara tahun 1966 - 1981. Setelah Nantah terbubar, beliau dipindahkan ke Jabatan Pengajian Melayu, National University of Singapore sebagai pensyarah kanan. Jawatan yang disandangnya sebelum bersara pada tahun 1996 ialah Profesor Madya. Kini beliau dipertanggungjawabkan untuk mengedit manuskrip Undang Melaka dan Undang Laut di bawah kelolaan Yayasan Karyawan Agung, Kuala Lumpur. Senarai penerbitannya pada Lampiran 1. Kesarjanaan Liaw dalam pengajian Melayu mencakupi horison yang luas. Kajiannya boleh dibahagi kepada empat kategori: linguistik Melayu-Indonesia, kesusasteraan Melayu klasik, kesusasteraan Indonesia moden, pendidikan dan pengajaran bahasa Melayu-Indonesia.
    Dalam pengajian linguistik Melayu-Indonesia, beliau telah mengkaji sintaksis, nahu dan morfologi. Beliau telah menunjukkan minat yang mendalam, selain sentiasa bersedia memberi ide dan buah fikiran. Pada tahun 1971, beliau mengupas secara kritis penyelidikan yang dilakukan oleh E. M. F. Payne dalam tesisnya Basic Syntatic Structures in Standard Malay dan juga M. B. Lewis dalam buku Sentence Analysis in Modern Malay. Beliau berpendapat kesalahan Payne dan Lewis adalah kelemahan teori bahasa yang mereka anuti. Tidak kira kelemahan itu, Liaw memuji usaha mereka dalam pengajian tatabahasa Melayu (Dewan Bahasa Mei 1971). Walaupun mengakui dirinya bukan ahli bahasa menurut pengertian ilmu bahasa yang hakiki (Dewan Bahasa April 1971: 149), namun beliau dapat mengemukakan pendapat tentang tatabahasa Melayu, dan memberi fikiran yang bernas dan menarik pula untuk direnungi. Sikapnya terhadap pengajian bahasa Melayu amatlah serius, ikhlas dan komited. Kesederhanaannya dalam mengemukakan hujah dan buah fikiran juga meyakinkan, sesuai dengan akal budi Melayu yang diselaminya.
    Pada tahun 1985, Liaw menerbitkan sebuah buku tatabahasa, Nahu Melayu Moden. Penerbitan itu menampilkan kesarjanaannya dalam kajian bahasa Melayu. Semasa memperkatakan sintaksis, beliau mengimbangi dua pendekatannya: nahu tradisional dan nahu transformasi generatif (Rajiee Hadi 1987). Kelebihan buku nahu ini ialah semua ayat yang digunakan sebagai contoh telah dipetik dari kamus dan karya kreatif. Bentuk persembahan sedemikian sesuai dengan sifat perkembangan bahasa itu sendiri memikirkan karya sastera adalah wadah yang sebaik-baiknya untuk menguji daya pengungkapan dan keupayaan mengekod lambang budaya bahasa. Hal ini dapat dilakukan kerana beliau memang akrab dengan sastera, sama ada sastera Indonesia mahupun sastera Melayu tradisional. Pada tahun 1994, buku ini disesuaikan oleh Abdullah Hassan dan diterbitkan oleh Penerbit Fajar Bakti sebagai teks kegunaan pelajar di Malaysia. Pada tahun 1996, beliau menerbitkan Indonesian Grammar Made Easy dan kemuncaknya dalam bidang ini ialah dengan terbitnya Malay Grammar Made Easy (1999). Dalam pada itu, Liaw turut terlibat dalam suatu dialog/polemik bahasa dengan Allahyarham Pak Asraf (Pelita Bahasa November 1997) dan kemudian menulis satu siri makalah tentang morfologi dan sintaksis bahasa Melayu (Pelita Bahasa Jun 2000 hingga April 2001).
    Pada awal kerjaya akademiknya, Liaw lebih tertarik kepada sastera moden Indonesia. Beliau pernah menulis rencana tentang penyair terkenal di Indonesia dalam Dewan Bahasa. Antara penulis itu ialah Toto Sudato Bakhtir, W.S. Rendra, Ajip Rosidi, Kirjomulyo dan Subagio Sastrowardojo. Beliau juga pernah men- terjemahkan sajak Chairil Anwar ke dalam bahasa Inggeris. Namun, sumbangan beliau yang paling besar kepada keilmuan Melayu ialah pengajiannya dalam sastera Melayu tradisional dengan bukunya Sejarah Kesusasteraan Melayu Klasik (1975). Buku ini dikembangkannya dengan kajian mutakhir dan diterbitkan di Jakarta dalam dua jilid, 1991 (Jilid 1) dan 1993 (Jilid 2). Walaupun sesetengah sarjana beranggapan pendekatan historis dan rangka teori buku itu tidak terlepas


daripada kerangka R.O. Winstedt (Ding 1999), namun kekayaan faktanya tidak dinafikan (Braginsky 1998; Harun Mat Piah et al. 2000). Sumbangannya yang lain ialah penyelidikannya tentang Undang-undang Melaka. Ia diterbitkan pada tahun 1976 dan disifatkan sebagai edisi teks yang berkenaan yang terlengkap (Mohd. Taib & Aziz Deraman 2000: 132; M. B. Hooker 1986: 377). Ketekunannya dalam kedua-dua bidang tersebut telah meletakkan beliau sebagai ahli filologi yang unggul. Kepakarannya dalam bidang ini banyak membantu dalam penulisan sejarah kesusasteraan Melayu tradisional, terutamanya memperkatakan ikhtisar beberapa manuskrip lama yang tidak terdapat dalam buku Winstedt. Tidaklah hairan bukunya itu luas digunakan sebagai teks wajib dalam kuliah di universiti, sekolah tinggi di Malaysia, Indonesia, Singapura, Belanda, England dan sebagainya.
    Sumbangan Liaw membawa impak ketara ke atas pengembangan bahasa dan sastera Melayu, khususnya sastera tradisional dan filologi. Walaupun pernah menulis artikel tentang sastera Melayu moden dan kehidupan keagamaan Melayu, perundangan dan politik Islam dalam bahasa Cina di Singapura, sumbangannya dalam membentuk pemahaman orang Cina terhadap ilmu dan pengajian Melayu keseluruhannya masih tidak ketara. Tetapi, ini tidak menjejaskan kedudukan beliau sebagai seorang sarjana pengajian Melayu yang unggul.

YANG QUEE YEE: JURU BICARA INTERAKSI BUDAYA CINA-MELAYU

Lain pula dengan Yang Quee Yee, siswazah Nantah dan rakan akrab Liaw. Tumpuan perhatian Yang adalah pada perkamusan Melayu-Cina dan interaksi budaya Cina-Melayu. Khalayaknya lebih banyak daripada orang Cina. Begitulah juga sumbangannya dalam pengembangan ilmu pengajian Melayu.
    Yang Quee Yee lahir di Pontian, Johor, pada 18 Ogos 1931. Berkelulusan dari Nantah pada tahun 1959 dalam jurusan ekonomi, beliau melanjutkan pelajaran di Universitas Indonesia dalam jurusan bahasa Indonesia antara 1961 hingga 1962. Sekembalinya dari Indonesia, beliau berkhidmat sebagai pensyarah bahasa Melayu di Nantah dari tahun 1962 - 1964. Beliau terkenal sebagai penyusun kamus Melayu-Cina. Bermula dari tahun 1962 hingga 2000, beliau dengan kerjasama isterinya, Chan Maw Woh, berjaya menyusun dan menerbitkan sebelas buah kamus multi fungsi dan sebuah kamus dalam bentuk cakera padat. Antara yang terpenting ialah Kamus Umum Bahasa Melayu (1972) yang telah diedit semula pada 1988 dan 2000. Edisi terkini itu diterbitkan oleh Penerbit Chuang Xin, Beijing, dalam bentuk cakera padat yang didapati telah mencatatkan ke- majuan dalam sejarah perkamusan Melayu-Cina khasnya dan perkamusan Melayu amnya. Beliau adalah Karyawan Tamu di Institut Alam dan Tamadun Melayu (ATMA), UKM bagi tempoh 2001/2003. Senarai penerbitannya rujuk Lampiran 2. Memang diakui Yang Quee Yee telah banyak menggemblengkan tenaga sejak tahun 1950-an lagi dalam membina koleksi pengajian Melayu yang tidak ada tolok bandingnya di Malaysia dan Singapura sehinggakan pihak Dewan Bahasa dan Pustaka, Kuala Lumpur, telah menghantar dua orang pegawai mengunjungi kediaman beliau untuk 'mengekskavasi sumber perbadanan itu'. Sebahagian besar bahan dan data Pameran Masyarakat Tionghua dengan Bahasa Melayu oleh Persatuan Penterjemahan dan Penulisan Kreatif Malaysia (PERSPEKTIF), bersempena ulang tahun pertama penubuhan persatuan itu di Balai Budaya DBP pada 6-8 April 1987 itu dipinjam daripada koleksi Yang. Pameran koleksi peribadi itu secara tidak langsung telah memberi pemahaman kepada masyarakat umum tentang usaha kaum Tionghua dalam mempelajari bahasa Melayu dan peranannya dalam pengembangan bahasa, sastera dan budaya Melayu, selain dari segi percetakan buku Melayu dan penterjemahan karya sastera klasik Cina di kalangan Cina peranakan. Pengumpulan koleksinya yang dilakukan dengan bersungguh-sungguh itu penting juga dari segi interaksi budaya dari segi penglibatan kaum Cina dalam bahasa dan ilmu Melayu sejak masa dahulu lagi.
    Sumbangan Yang dalam perkamusan Melayu juga menarik. Mula men- ceburkan diri dalam leksikografi sejak tahun 1962, kini beliau telah menerbitkan 12 buah kamus, termasuk sebuah kamus berbentuk cakera padat. Semua ini adalah kerjasama dengan isterinya, setelah mengharungi pelbagai aral. Kamus Umum Bahasa Malaysia edisi pertama (1972) memakan masa sepuluh tahun untuk diselesaikan dan enam belas tahun lagi untuk menyiapkan edisi pindaan. "Namun, itu pun tidak boleh dianggap lama, kerana diantara hasil penyusunan kami, ada sebuah lagi yang dinamakan Kamus Istilah Baru Bahasa Malaysia mengambil jangka masa penyusunannya melebihi dua puluh dua tahun" (Kamus Umum Bahasa Malaysia 1988: vii). Kamus Umum Bahasa Malaysia, edisi pertama, adalah hasil yang luar biasa berbanding dengan kamus seumpamanya ketika itu. Kepopularan kamus tersebut menyebabkannya membuat keputusan untuk menerbitkan edisi kedua pada tahun 1988, dengan entri sebanyak 40,064 beserta ilustrasi. Usaha itu dilakukan kerana sejak awal lagi beliau sudah mengumpul semua bahan bahasa Melayu/Indonesia. Komitmennya yang berterusan itu berjaya menempa namanya dalam sejarah perkamusan Melayu (Ibrahim bin Ahmad 1994: 21).
    Tidak keterlaluan jika dikatakan usaha gigih Yang Quee Yee telah membantu bahasa Melayu berkembang dengan lebih pesat di kalangan orang Cina di Ma- laysia. Pengguna kamusnya terdiri daripada murid sekolah rendah hingga mahasiswa di institusi pengajian tinggi, kakitangan kerajaan dan eksekutif kanan syarikat swasta. Pendokumentasian, sistem pengurusan data dan mekanisme kerjanya telah menampakkan keunikan dan keprofesionalannya. Kesarjanaannya terserlah dalam usaha perkamusan yang secara langsung menyebarluaskan penggunaan bahasa Melayu baku dan tulisan Rumi. Sumbangannya dalam memasyarakatkan penggunaan bahasa Melayu boleh juga ditelusuri dari pengajaran bahasa Melayu dan kerja penyuntingan, penulisan dan penterjemahan yang beliau lakukan. Sejak tahun 50-an, beliau telah terlibat secara langsung dalam pengajaran bahasa Melayu, di dalam dan di luar kampus Nantah. Rasa tanggungjawabnya terhadap penyebarluasan penggunaan bahasa Melayu tidak pernah luntur sehingga sekarang. Ketika berusia 66 tahun pada tahun 1996, beliau menerima undangan sebagai Profesor Pelawat bahasa Melayu di Jabatan Pengajian Melayu di Beijing Foreign Studies University (BFSU). Pada tahun 1998, beliau menjadi Profesor Pelawat di Jabatan Pengajian Bahasa Indonesia/ Melayu, Peking University. Usaha itu besar maknanya untuk mengantara- bangsakan bahasa Melayu ke rantau Timur Jauh.
    Semasa menuntut di Nantah, Yang telah terlibat dalam penyuntingan dan penyelenggaraan Mimbar Universiti, sebuah tribune Nantah, antara tahun 1958 hingga 1959. Selain warta kampus, ia memberi ruangan kepada diskusi tentang isu bahasa dan sastera Melayu, masalah pembentukan dan pengembangan kebudayaan dalam negara berbilang bahasa dan budaya. Yang Quee Yee dengan nama pena Ma Chin, telah mendesak didirikan sekolah menengah Melayu di Singapura bagi menampung anak-anak Melayu lepasan sekolah rendah dalam rencana bertajuk "Pengajaran Melayu di Singapura" (Disember 1958: 5). Rencana tersebut juga membincangkan kepincangan pendidikan Melayu di Singapura dikaitkan dengan dasar pendidikan kerajaan yang menitikberatkan pendidikan Inggeris. Isu itu juga diperkatakannya dalam rencana "Pandangan Sepintas Lalu Tentang Usaha Menggalakkan Bahasa Kebangsaan di Singapura" (Ogos 1960: 4) dan "Di bawah Gelora Bulan Bahasa" (Ogos 1963: 6-7).
    Setelah tamat pengajian di Nantah, Yang terlibat secara aktif dalam bidang kebahasaan dan kesusasteraan Melayu. Pada tahun 1960, beliau dengan rakan- rakan lain telah mengusahakan penerbitan majalah Budaya di Singapura, dengan Liauw Kian Djoe sebagai editornya. Rencana dan karya kreatif yang disiarkan majalah tersebut bukan sahaja menyambung cita-cita dari Mimbar Universiti, malahan objektifnya telah menjadi lebih khusus, jitu dan jelas untuk membina bahasa dan kebudayaan nasional. Yang Quee Yee telah menyumbangkan beberapa rencana yang penting dalam majalah itu, termasuk "Tugas Memperkem- bangkan Kebudayaan Malaya" (Disember 1960), "Bahasa Kebangsaan dan Pelajaran Melayu di Singapura pada dewasa ini" (September 1961) dan "Perihal Menterjemahkan Kesusasteraan Tionghua-Malaya ke dalam Bahasa Melayu dan Sebaliknya Ogos" (1962). Ketiga-tiganya memperkatakan masalah budaya, bahasa dan sastera dari perspektif realiti budaya di sini serta kesedarannya sebagai warganegara. Tetapi, majalah ini pendek hayatnya. Cuma tiga isu sempat diterbitkan kerana masalah kewangan.
    Kerjaya penyuntingan, penulisan dan penterjemahan beliau tidak berakhir dengan penerbitan kedua-dua majalah itu terhenti. Beliau diberi tanggungjawab oleh Nanyang Siang Pau untuk menyelenggarakan ruangan bahasa Melayu, "Belajar Bahasa Kebangsaan", antara tahun 1964 hingga 1968. Sekali lagi, beliau diberi peluang untuk memasyarakatkan penggunaan bahasa Melayu sesuai dengan kedudukan bahasa itu sebagai bahasa kebangsaan. Tanggungjawab itu menuntut kesabaran dan ketekunan.


KESIMPULAN

Keterlibatan Yang Quee Yee secara aktif dalam pengembangan bahasa dan sastera Melayu bukan sahaja didorong persekitaran politik semasa, tetapi juga keinsafan dirinya sebagai seorang warga Malaya. Dia mempunyai keyakinan tentang masa depan bahasa Melayu sebagai bahasa kebangsaan, maka perlu diangkat ke martabat yang tinggi. Keterampilannya adalah juga kerana beliau adalah aktivis bahasa yang sanggup turun ke padang, demi menghayati kesegaran dan ke- kreatifan penggunaan bahasa di kalangan anggota masyarakatnya. Ini dapat dilihat daripada penglibatan masa mudanya dalam pengajaran bahasa Melayu kelas dewasa dan kemudian memperkatakan bahasa dan sastera Melayu dalam pelbagai ceramah awam. Sebagai tokoh budayawan yang gigih dan sederhana dalam serba-serbi, beliau telah berusaha sedaya-upaya membina jambatan persefahaman antara pelbagai kaum menerusi terjemahan karya sastera Cina- Melayu dan mencelikkan anggota masyarakatnya tentang pelbagai gejala dalam lingkungan budaya kaum Cina dan Melayu menerusi ceramah.
    Walaupun minat Liaw dan Yang kelihatan berbeza, namun objektif mereka adalah sama: melacak akar nasionalisme membina Kebudayaan Malaya.


